# -*- mode: mandoku-view; -*-
#+TITLE: 兼濟堂文集
#+DATE: 2015-08-25 00:28:34.345811
#+PROPERTY: ID KR4f0015
#+PROPERTY: BASEEDITION WYG    
#+PROPERTY: JUAN 卷二十
<pb:KR4f0015_WYG_020-1a>¶
欽定四庫全書¶
　兼濟堂文集巻二十¶
　　　　　　　　　　　　大學士魏裔介撰¶
　七言律¶
　　奉贈孫北海先生¶
靈光巋峙幾人存古道長安獨閉門三代鼎彛蝌蚪篆¶
四朝史册鑒衡尊身形似鶴無丹竈書法如鸞自翥騫¶
此去故園春草長好依明月夢前軒¶
<pb:KR4f0015_WYG_020-1b>¶
　　送張螺浮掌科請告歸里¶
人物今稱姚宋儔濃花晴日起離愁宦情瀟洒浮雲在¶
世事風波江水流諫草常留旌折檻新詩獨賦憶披裘¶
伯牙臺上琴聲逺何處蒹葭一葉舟¶
　　和大宗伯龔芝麓元韻¶
脂車計日指槐陽話舊情深感慨長共許文章能報國¶
豈知鬢髮各成蒼人如北海尊常在歸向東籬菊未荒¶
旋馬㕔前居第隘蕭然那得槖中裝¶
<pb:KR4f0015_WYG_020-2a>¶
　　讀束鹿李方巖楚㳺草即贈¶
一巻新詩楚水頭歴冬及夏始迴舟雲飄僧舎茶煙歇¶
風送林香酒力稠慢世敢誇鸚鵡賦逢人先解鷫鸘裘¶
可憐逆旅輕竒士芳草王孫自倦遊¶
　　夏日同李方巖過雕橋尚書里遂至石屏禪院¶
蘭若幽棲逺市城西南形勢翠雲横細泉斜映池荷色¶
密葉深藏好鳥聲偶借禪床分午夣便擕村醴過柴荆¶
野人不必知名姓十載蓬萊殿上行¶
<pb:KR4f0015_WYG_020-2b>¶
　　過欒武子祠懷古¶
有客衝炎到古臺凄凉祠宇使人哀風搖麥隴留殘粒¶
案缺爐煙有敗灰大陸東瞻水欲涸太行西望翠成堆¶
歸來重檢丘明傳誰是當年僑肸才(時天/大旱)¶
　　觀静樓者溉林李親家年臺園中新築之樓也先¶
　　　既作亭種蓮蔭以埀桞余名之曰逺香兹寄觀¶
　　　静樓記文以示雖未得登眺而山川勝槩溉林¶
　　　胸次浩浩已見之矣¶
<pb:KR4f0015_WYG_020-3a>¶
風塵冉冉送居諸為愛煙霞返舊廬野水時來侵竹逕¶
閒雲偏欲傍松除晴看大陸當忩盡醉俯衡漳入望餘¶
危坐不知秋漸老槿花榮落復何如¶
　　其二¶
聞君頗好仙人居檐外飛雲動碧虛濟物功成應拂袖¶
澄心獨得喜懸車抛殘午夢聞啼鳥讀罷黃庭摘圃蔬¶
最愛芙蕖深密處喬林朱檻逺香初¶
　　九月朔日坐玉樹軒觀雨¶
<pb:KR4f0015_WYG_020-3b>¶
節近重陽景物新髙齋趺坐靜無塵鴉藏深樹知觀雨¶
花出嬌容似向春栖畆餘禾添粒子開壜舊釀醉閒人¶
煙霞世外真堪賞誰是先憂後樂身¶
　　秋日聞鴈園丁自南村移竹栽巢雲亭左右¶
少年曽志五湖遊金馬歸來欲白頭幾朶菊開菊圃淚¶
一行鴈帶鴈門秋長安卿相交情淡故里風花晩節稠¶
更有茅亭添勝事移來翠竹滿平疇¶
　　讀五代史¶
<pb:KR4f0015_WYG_020-4a>¶
濁醪澆盡柰愁何五代紛紛逐逝波纔見全忠雄汴水¶
倐聞亞子渡黄河西川王孟成翻掌洛邑優伶自倒戈¶
花項幾年為帝業澤民善政史編多¶
　　讀陸務觀劔南藁八十五巻終¶
南渡詩家有放翁才髙不與衆人同心如秋水湖千頃¶
筆抵春山翠萬叢報國有懷入畫角學仙得力似㝠鴻¶
晩年獲此真良友寒夜蕭蕭醉碧筒¶
　　子姪勷等壬子新春入滙景園閉户喜咏¶
<pb:KR4f0015_WYG_020-4b>¶
罷相歸來問芰荷荒園老屋映庭柯文章應許如班馬¶
詩賦還應擬李何偶向曇華尋寂樂時烹香茗對藤蘿¶
春來桃李爭先發喜見烏衣磊落多¶
　　思友¶
嘆息年來萬事非友朋零落更何依且亭詩在春雲黯¶
劔閣人亡旅櫬歸幾巻佳書延嵗月一鐺香茗對漁磯¶
黄冠緇衲為朋侣猶勝風波鬬巧機¶
　　寄魏環極光禄¶
<pb:KR4f0015_WYG_020-5a>¶
樹雲阻隔此心同十載煙霞夢寐中温凊人知如閔損¶
經綸羣望似姚崇著書成帙名山業飲酒多方樂聖功¶
退谷先生好晤對藤花亭下晩香叢(退谷孫北/海先生也)¶
　　哭亡弟辯若四首(壬子十月/)¶
垂髫曾共誦竒書自許才華世不如蹭蹬中年始發蹟¶
迍邅一令便懸車治留棠蔭稱遺愛詩積青箱走蠧魚¶
此後五人中少爾臨風洒淚滿衣裾¶
　　其二¶
<pb:KR4f0015_WYG_020-5b>¶
人間生死本尋常妄作誰齊彭與殤子業成名亦足矣¶
官卑賫志實堪傷三秋肺病乏良藥一夜樓成下玉章¶
友愛棣華膓欲斷撫琴囘首倍悽愴¶
　　其三¶
落落寧甘滯一丘髙才原不遜瀛洲風雲未凑愁鷹隼¶
蹀躞長鳴困駬騮槐水細流波慘澹行山舊隱樹綢繆¶
臨漳不起中郎哭埋玉蕭蕭馬鬛秋¶
　　其四¶
<pb:KR4f0015_WYG_020-6a>¶
諸昆濟濟樂笙簧九日猶同宴一堂叢菊花殘陶令死¶
青山酒渴謫仙亡桞莊作賦空驢背午水臨流罷野航¶
寄語姪曹湏秘惜生平著作謹收藏¶
　　壬子初冬偶作思楊方伯也¶
老來無友亦堪塲閲盡朝華與夕陽曾許且亭續子美¶
誰知河内殞嵇康孤城畫角樓空倚紫塞征鴻背有霜¶
聊與鄉人忘爾我風流今識展禽狂¶
　　其二¶
<pb:KR4f0015_WYG_020-6b>¶
滿眼江河日下流蒼茫獨棹一孤舟孔方到處人成癖¶
蘭臭同心忽向秋髙尚豈無廊廟志林泉亦有圃農憂¶
强呼賢聖杯中起酬酢何庸與世謀¶
　　癸丑初春奉和大名道心一孔公祖年臺八居詩¶
　　　一時作者林立魏子惟度為之首倡惟度名憲¶
　　　閩人也¶
　　山居¶
曽愛巉岏澗下溪卜居深在數峰西白雲自轉庭前樹¶
<pb:KR4f0015_WYG_020-7a>¶
天籟時聞忩外鷄徑險不妨樵擔度峰髙時見鳥飛齊¶
春生洞壑偏妍秀何處子規半夜啼¶
　　巖居¶
山深一室抱前溪甕牖繩樞嵐障西樹杪飛泉驚瀑布¶
田家報午寂鳴鷄炊成世外青精飯看到人間物我齊¶
門外青山自太古春林簇簇野禽啼¶
　　樓居¶
斷壁紅深隔一溪雙丸飛渡自東西不將鳩拙思乘鳯¶
<pb:KR4f0015_WYG_020-7b>¶
欲學鵬摶笑鬬鷄寳瑟網灰偕燕老方瞳鶴駕與雲齊¶
滄桑此處尤分曉絶意秦川烏夜啼¶
　　茅居¶
結草為椽傍野溪倚門老樹失東西莫嫌世味如牛馬¶
獨愛雲中有犬鷄自檢方書和露寫手栽仙藥傍簷齊¶
春來竒事君知否一帶花林鳥亂啼¶
　　鄽居¶
近市猶如在澗溪杏花歴亂小忩西譚𤣥入妙思騎鶴¶
<pb:KR4f0015_WYG_020-8a>¶
問字時來載炙鷄手捲湘簾白晝永坐聞流水竹根齊¶
人間大隠藏丘壑滿目芳菲鳥自啼¶
　　船居¶
齊州九㸃半山溪畫舫新移湖水西青史遺編空逐鹿¶
英雄壯志喜聞鷄百年泡影人難久萬有空中數不齊¶
若問風花與雪月儘他歡笑與悲啼¶
　　水居¶
波起漣漪漲一溪秦風讀罷夕陽西好修翎翮如鸞鳯¶
<pb:KR4f0015_WYG_020-8b>¶
莫入樊籠學鶩鷄欵乃聲中漁網下蒹葭叢裏酒帘齊¶
溯洄此地勞心曲忽念驚鴻四野啼¶
　　村居¶
塵囂不到武陵溪試訪桃源亦在西漢魏兩朝同野馬¶
朱陳二姓共鳴鷄槽床自漉茅柴易擺椏新収玉粒齊¶
老我一生長在此含飴好聽小兒啼¶
　　甲寅初秋有感¶
萬事難禁冷眼觀庭前忩鬱小林巒新書初著誰爭讀¶
<pb:KR4f0015_WYG_020-9a>¶
佳卉移來好自看巫峽烽煙連楚郢臺灣艢艣犯臨安¶
民生何計樵蘇遂日夜憂天淚欲彈¶
　　甲寅秋九月同勷兒遊城東北隅槐川書院有感¶
　　　作二律紀之(槐川髙叔祖也先髙祖衡/山令慎齋之胞弟任總督)¶
旂常功業照雄邊卜築傳聞嘉靖年一自鶴歸華表後¶
更無人醉晩風前停雲樓暗封蛛網光賫堂空絶綺筵¶
尚有遺編留鄴架登臨迴首欲澘然¶
　　其二¶
<pb:KR4f0015_WYG_020-9b>¶
當年昆弟守傳經拭雪村居眼倍青張掖狼煙曾電掃¶
衡陽棠蔭遍碑銘華堂未廢鄰人鎻茶竈無煙蔓草零¶
試向香雲閣上望西山黛色翠如屏¶
　　九月念一日夜雨喜作¶
老來一榻自舒徐世事何勞嘆索居竹屋青燈聽夜雨¶
小忩香茗讀藏書軍中羽檄宵猶警隴上菑畬手自鋤¶
饘粥今冬尚可飽天心仁愛樂何如¶
　　和張元裕南湖泛舟答謝原韻¶
<pb:KR4f0015_WYG_020-10a>¶
五湖何處問扁舟有客同心亦勝遊楊桞毿毿夾斷岸¶
葭蘆鬱鬱上孤洲傾杯痛飲思遺世吊古髙歌誰倚樓¶
㶑灔亭邊秋月白可能一葉共浮鷗¶
　　再贈平子逺(乙夘秋又過栢鄉/)¶
仗劔飄零笑敝裘清秋白日暫淹留馬周自醉新豐酒¶
崔顥空題黄鶴樓誰許青蚨酬國士尚餘客帳夢封侯¶
稽山深處頻囘首鬱鬱長松蔭古丘¶
　　乙夘中秋京師出兵赴荆州時傳言將渡江進取也¶
<pb:KR4f0015_WYG_020-10b>¶
　　　廿一至廿三連日夜雨¶
聞道湖湘有戰期連緜霖雨晩秋時鐵衣問夜吹寒竈¶
征馬嘶風狎皷鼙上將知兵須慮險謀臣憂國貴爭竒¶
功成自古歸天寵誰把凌煙姓字埀¶
　　其二¶
宣尼夾谷歸侵地晉國淮西降蔡人豈謂書生空袖手¶
須防肉食善謀身師環隴右烏雲合馬踏荆山戰血新¶
帷幄昔年曾借箸漁竿今釣古槐濵¶
<pb:KR4f0015_WYG_020-11a>¶
　　後秋興八首(選六首/)¶
　　　(昔丁亥之嵗余在京邸效顰子美有秋興八首/頗為名流之所推奬今二十九年矣抱疴里居)¶
　　　(秋夜聽雨舊習復萌含毫濡墨不覺盈紙余趙/人也生居鄗南家近邯鄲㓜誦史記國䇿諸書)¶
　　　(頗諳趙事故多/憑弔之詞云爾)¶
　　過井陘¶
試向井陘山下過左車不用計如何&KR1244;臺寂寞生秋草¶
漳水潺湲嘆逝波五代遺編雄冀晉東京王業起滹沱¶
年來又見征塵擾憂國籌時鬢已皤(晉王出贊皇破/梁軍於栢鄉)¶
<pb:KR4f0015_WYG_020-11b>¶
　　登小峴¶
獨坐悲秋意不伸登髙囘首倍傷神自傾竹葉酬佳節¶
哭向黄花憶故人玩世頗宜師桞下為文何必效先秦¶
參差鴈呌長空裏老屋枯桑夜雨頻(邑西南有土山邑/人每嵗於此登髙)¶
(余名之為/小峴山)¶
　　笑草𤣥¶
著書豈敢續先賢獨坐茅亭笑草𤣥聽雨蛙鳴已盡醉¶
看雲日暮又髙眠樵柯自向北山櫟黍釀應須南畆田¶
<pb:KR4f0015_WYG_020-12a>¶
讀罷七歌思杜甫秋風吹動菊花天¶
　　祀信陵¶
平原用括難言智公子封鄗亦曾閒(謂信/陵君)五霸功勲存¶
趙魏三干賓客老鄉闗勸歸毛薛誼偏厚自剄侯生事¶
更艱逺害全身甘飲酒至今爼豆大梁閒(信陵客惟侯/生竒偉亦子)¶
(犯隰朋/之儔也)¶
　　悲常山¶
死節常山顔杲卿明皇昔日不知名漁陽&KR2351;皷聲何急¶
<pb:KR4f0015_WYG_020-12b>¶
妃子霓裳曲已驚忠義昭昭千古烈繁華灼灼片時榮¶
寳臣叛逆何功徳(真定今尚有李寳臣/功徳碑余欲踣之)踣斷豐碑襍蔓¶
荆¶
　　竒毛遂¶
豫讓擊衣悲趙國武靈探鷇餓沙丘英雄事去仝秋草¶
紅粉香銷付水流(武靈王寵/呉娃也)大抵虞卿能任俠誰知毛¶
遂有竒謀腐遷史記留陳迹懷古髙歌風滿樓(房子有/懷古樓)¶
　　乙邜九月有懷泥河張元裕詩壇¶
<pb:KR4f0015_WYG_020-13a>¶
愛君獨負有詩才舊相風流東閣開樹裏燈明談往事¶
花間酒滿趂青苔未沾一命牛衣泣讀罷三冬畫角哀¶
七夕中秋都過了征鴻度盡約君來¶
　　賀白仲調補中行¶
竒士丰標逈絶塵蹇驢逺道漫勞辛彤庭曾獻天人䇿¶
白下已闗憂樂身易水登臺思郭隗東垣作賦壓于鱗¶
提戈草檄尋常事待爾民風使再淳¶
　　燕臺秋興¶
<pb:KR4f0015_WYG_020-13b>¶
黄金雖係尋常物好士能留萬古情嵗晩清笳悲戰壘¶
風髙落木響孤城劉蕡對䇿身空老賈島能詩墓已耕¶
痛哭呼天頻悵望誰將國士遇荒傖¶
　　其二¶
洪流浩浩百川騰昏墊頻嗟嵗不登瓠子築宫空往事¶
淇園楗石竟無能蒸黎家室隨魚腹天地江湖賸釣罾¶
側席近聞思讜論何人慷慨咏舂陵(時河决/久不塞)¶
　　其三¶
<pb:KR4f0015_WYG_020-14a>¶
悠悠坐憶東籬菊悵悵時懷雙鯉書稽古桓榮終見用¶
散金疏廣可能如霜黄梧碧侵寒月秋老楓丹向索居¶
𤨏闥幾年隨曉仗為郎皓首漫躊躇¶
　　其四¶
複嶺重闗勢若奔皇畿形勝建瓴尊蟠龍踞虎來天險¶
帶濟襟河入薊門重譯何年通越雉乘槎有使問崑源¶
宣雲宻邇神京地鎻鑰還應奠右籓¶
　　將赴魏村山居寄社友喬百一¶
<pb:KR4f0015_WYG_020-14b>¶
僻性從來厭世譁幽居當問武陵花全収明月為吾黨¶
未許青山獨謝家種菊也須並植栁釀泉更欲解烹茶¶
故人自有天隨子好待霜林看落霞¶
　　趙問源九日約觀菊阻雨不果¶
聞君舊有龍山約落落風期許我宜籬下淵明貧自好¶
江州司馬俗難醫酒逢幽士應飛斚雨為重陽來助詩¶
此日登髙惜未得漫敲巖老枕中棊¶
　　千秋臺¶
<pb:KR4f0015_WYG_020-15a>¶
田園幸爾賦歸來世運江河亦異哉自有黄金登要路¶
不將青眼問蒿萊閉門搔首臨王帖送客髙歌到漢臺¶
鐵馬玉衣久寂寞荒林鴉噪使人哀¶
　　野鷄舖¶
寒飃觱發動秋波終古風流與恨多荒塜魚燈沉寳玉¶
平原馬首躍金戈天心混混蠡探海客路茫茫公渡河¶
起舞聞鷄成底事不如青笠伴漁簔¶
　　真定府¶
<pb:KR4f0015_WYG_020-15b>¶
成徳軍聲震若雷長亭矗立古烽堆山分恒嶽奔天馬¶
水逺滹沱到海隈砧杵千家嚴畫角梯航萬國走輿儓¶
遙看劔氣冲牛斗知有三都作賦才¶
　　樂城郵舍¶
趙北燕南古戰塲征車日日計餱糧輓輸絡繹來南國¶
羽檄風塵暗朔方哀栁依堤餘返照殘颷逐馬冷行裳¶
浩歌雪涕令人老我欲拂衣臨辟疆¶
　　九日登城南崔府君廟(在邑西南/)¶
<pb:KR4f0015_WYG_020-16a>¶
盤囘曲徑陟崔嵬喬木凌雲亦壯哉鴻鴈不來秋自老¶
柴桑有夢菊空開丹房藥竈迷烟火古廟碑陰上綠苔¶
惆悵夕陽人共醉遙看荒甸𦵏寒灰¶
　　述懷(八首選四首/)¶
終古雲山一望中幽棲常欲蹈㝠鴻興亡世事同蕉鹿¶
得失虛名付楚弓蓮社豈能邀靖節醉鄉且自效無功¶
年來髙卧層臺下静對春花幾樹紅¶
　　其二¶
<pb:KR4f0015_WYG_020-16b>¶
寥落荒城賦索居天涯知已各紛如祖鞭應讓時先著¶
蔣徑終當手自鋤澆我愁煩無似酒益人神智莫如書¶
牙籖盡展瑯函秘草滿池塘花發初¶
　　其三¶
築室郊原好閲耕每逢野老較陰晴丹砂未就陶𢎞景¶
醉飲還同阮步兵魚鳥依人洵可樂烟霞遯世本無爭¶
偶然拂枕青苔上惟見雲間白鳥横¶
　　其四¶
<pb:KR4f0015_WYG_020-17a>¶
邇來何地可埋憂惟有西山誌勝遊草木秋深多欲老¶
雲霞嵗晩不曾収忽驚時序飛蓬鬂蹔託歌呼對酒籌¶
試向五成陌上望平原禾黍正油油¶
　　和梁敷五太史雨中見懷¶
連朝飛雨散空濛髙韻常懷孤嶧桐已召雲嵐為侍史¶
肯將花鳥付東風參元枯坐涵神劔琢句長吟付楮公¶
聞說兵厨篘竹葉訂期促膝聽秋鴻¶
　　李腹公内翰見顧述懷奉贈¶
<pb:KR4f0015_WYG_020-17b>¶
仙骨珊珊衆所晞伯陽遺世復來歸曾酣紅玉觀溪水¶
同杖青藜上釣磯君自南遊悲負米余惟泣血念斑衣¶
剪燈話盡經年别曉夢還隨馬首飛¶
　　贈姜真源巡視茶馬¶
當年曾共賦蒿苹國士人爭倒屣迎儲相玉堂讀秘史¶
借才繡斧抗霜旌要教汗血充天廐可使龍媒出塞行¶
咫尺抒懷憑弱素西南千里暮雲横¶
　　服闋赴都至中山(自此以下壬辰年以後作/)¶
<pb:KR4f0015_WYG_020-18a>¶
人傳舊國是中山百戰蕭條民力艱尚有室家依野水¶
可能烽火靖嚴闗捐軀漫許牘重補戱綵何用衣再斑¶
此地松醪雖可飲不禁囘首暮雲殷¶
　　春日過蘆溝橋¶
桑乾直下連滄海夭矯青龍接御隄寥落長空寒過鴈¶
朦朧煙樹曉聞鷄香山晴氣歸雙闕榆塞風霜上馬蹄¶
咫尺五雲頻眺望春風已到帝城西¶
　　送蘇文昌同年㑹試不第囘閩¶
<pb:KR4f0015_WYG_020-18b>¶
眉山仙史號裁雲牛女星精應是君客路七千歌劔蒯¶
鷄林廿載著鴻聞明珠待剖終無價綵筆生花自有芬¶
愧我薦賢乏啓事上林空羡馬卿文¶
　　又挽二如孫中丞¶
箕尾光分傅說儔徘徊不見夕陽愁一身大雅徴文獻¶
念載中原係去留氷鑑人倫存啓事鐵肝烏府著嘉謀¶
山阿泣盡羊曇淚水冷滹沱白日秋¶
　　入直遇雪¶
<pb:KR4f0015_WYG_020-19a>¶
年來佳氣鬱宸闈初見瓊英動夕霏蕩漾寒光來紫塞¶
崢嶸曙火照魚緋惟將樂聖酬詩癖遮莫臨風羡鳥飛¶
封事明朝思補闕幸逢色霽敢依違¶
　　秋思¶
雪霽霜飛夜不明怯寒兀坐對孤檠懶翻鄴架書千巻¶
長嘯庾樓月五更自是違時同叔夜猶然伏枕愧虞卿¶
覊懷暫作鄉園夢驚入疎櫺落葉聲¶
　　和楊猶龍作¶
<pb:KR4f0015_WYG_020-19b>¶
幾囘蕭索嘆淹留碣石蒼蒼雲物愁三載珥貂真續尾¶
一官曲突恥焦頭居因地僻心常息話到山深暑欲秋¶
嫁娶未諧禽尚約乘槎海上負竒遊¶
　　奉贈青壇成閣老¶
中原文獻掌絲綸夢卜時膺異數頻帝授玉鉉調鼎鼐¶
天開東閣繪麒麟藻衡一代龍門重調燮千年大業新¶
揖客自慚非汲黯幾囘翹首望清塵¶
　　和法黄石太史¶
<pb:KR4f0015_WYG_020-20a>¶
寵辱從來夢不驚醉中風雨暈潮生天涯黄霧常連塞¶
海上青山空有情應馬呼牛甘大隠栽松種秫漫逃醒¶
盈虚莫問君平卜已見朱門蔓草縈¶
　　寒食節同猶龍文衣觀仲溪遊白雲觀¶
乘春結侣尋仙迹尚有白雲日日留一井渟泓餘碧水¶
人間咫尺是丹丘荒臺繫馬平林晩野寺悲歌古木幽¶
却意青山圍故國幾番興廢使人愁¶
　　哭堯山梁村程祖母舅¶
<pb:KR4f0015_WYG_020-20b>¶
典型不見髪如皤&KR3094;&KR3054;雲嵐慘色多雙璧自能傳素業¶
一經誰復問青蘿名花手植餘香圃方沼新成未漾荷¶
遺札傳來悲往事不禁傾瀉淚如河¶
　　别同門石仲生年兄¶
昔年曾共侍廬陵祖帳仙舟舊友朋豈謂驪駒堪太息¶
莫言騷賦自多能雲間髙鳥翔千仭天外孤峰矗萬層¶
聞道故鄉春雨足菰蘆深處掛魚罾¶
　　和髙陽李坦園相國¶
<pb:KR4f0015_WYG_020-21a>¶
無才寧敢玷崇班嵗月驅馳指顧間縹緲五雲瞻紫極¶
逍遥一杖到青山太平春酒人同醉栁墅茅堂天賜閒¶
自有䕫龍思補衮蓍簮求舊可能還¶
　　張螺浮都諌夢中有十年霜雪老黄門之句諸公¶
　　　奉和因次元韻¶
十年霜雪老黄門去國名髙道益尊頷下批鱗身欲粉¶
虞淵取日手無痕牛衣對泣孤臣淚宣室陳言漢帝恩¶
華髮相逢驚嵗晩歌風重續石壕村¶
<pb:KR4f0015_WYG_020-21b>¶
　　其二¶
十年霜雪老黄門抗疏朝陽君父尊流水髙山風自古¶
青天碧海月無痕悲歌燕市留臣節擁棹荆江念主恩¶
可惜扁舟今又去春花如綺照孤村¶
　　送友人歸里¶
一片孤㠶問潞河華筵惆悵意如何詩才雅歩西園後¶
俠氣爭如北海多懷橘深情辭上國思蓴勝事在煙蘿¶
清時正藉天人䇿未許桐江理釣蓑¶
<pb:KR4f0015_WYG_020-22a>¶
　　餽龔芝麓淶酒和韻¶
易州城下黃金臺流水釀為竹葉醅御苑鶯啼猶閉戸¶
晩春花落且啣盃登樓屢欲哀王粲衣綵方思戯老萊¶
文獻中朝推雅望五湖烟艇可能回¶
　　送薛行塢請假歸省¶
大雅雄文繼兩京思親遄發事南征十年烽火鄉園夢¶
一日斑衣菽水情綠野忩虛泉氣湧行山翠動曉雲生¶
相期蚤赴承明直莫向深巖采落英¶
<pb:KR4f0015_WYG_020-22b>¶
　　贈仲芳錢年丈¶
十年滄海浴修鱗樵牧能知公輔臣大雅可興需我軰¶
蒼生屬望是何人虎頭墨妙通神去平子精思作賦新¶
拭目金明池上桞江頭爭待韋家春¶
　　鄧元昭邀看海棠於慈仁寺¶
塵勞誰解惜春花蕭寺尋芳日已斜翠葉競扶香國錦¶
濃英密簇赤城霞十年潦倒同杯酒三月疎狂問異花¶
向晩莫疑妃子睡風流曾許是仙葩¶
<pb:KR4f0015_WYG_020-23a>¶
　　送衛邰孫請告歸里¶
聞君卜築景明前帶雨看耕負郭田辭去勞人愁嵗月¶
好尋秋水舊雲煙穀城髙隠留黄石洛下狂吟醉樂天¶
野老不疑同海鳥新詩佳句可能傳¶
　　送楊悔菴之河南¶
病肺無能問酒盃聞君南下意悠哉燕臺秋雨連山急¶
淮海孤㠶向日開畚鍤十年勞補築節宣千里救凶災¶
平江勝事非難繼八月濤聲漫溯洄¶
<pb:KR4f0015_WYG_020-23b>¶
　　送黄于石之嶧縣(于石精岐黄理/)¶
長房仙杖忽東行鷄肋㣲官豈戀名漫詫飛鳬辭帝闕¶
要觀出日問滄瀛書擕素問孤舟逺政有循良竹馬迎¶
採藥名山曾有約留君清話到深更¶
　　太行晩翠(山有桃花洞仙人岩余㓜讀書處/)¶
綺霞澄霽見崔嵬千里行山向晩來古洞桃花人世外¶
仙岩石髓翠㣲開白雲處處藏愚谷秋色年年㸃綠苔¶
為憶柴桑晉處士何時共醉舊家醅¶
<pb:KR4f0015_WYG_020-24a>¶
　　光武遺蹤(後漢書光武即位鄗南/)¶
驅馳河北藉羣材何待彊華符命來萬姓謳歌思漢徳¶
千秋麟鳯起蒿萊祠庭祭器封蛛網鐵馬金戈卧碧苔¶
想像鑾輿臨幸後斜陽樵牧幾徘徊¶
　　送徐元文¶
仙才帝簡重鵷班天目霜松幸得攀清論久因風月峻¶
髙懷常為水雲閒思親正喜歸元直署紙終教待景山¶
鄉國山川莫遍覽遲君飛斾侍龍顔¶
<pb:KR4f0015_WYG_020-24b>¶
　　送秦留仙檢討請假歸無錫¶
潞水澄明一碧流錦㠶人在木蘭舟詔書下殿縈公緒¶
才子臨江繼少游座有青𫀆非劍俠檻依紅樹是髙秋¶
惠岩幽處泉渟洌安得從君汗漫遊¶
　　興勝寺花園内有髙樓三層¶
寺南寺北皆禾黍獨上危樓望古燕萬㸃太行秋色照¶
一灣東海薊門懸流觴石逕荒金谷華表髙原罥野烟¶
山衲相期更不淺花開待我度春妍¶
<pb:KR4f0015_WYG_020-25a>¶
　　髙梁橋在西直門外橋西有王墓¶
㵳泬已非修褉日髙梁橋下水空流白鷗漠漠連天去¶
宫栁毿毿入座浮堤畔琳宫餘贔屭路傍新塜是王侯¶
春明擾擾終成夢欲共安期泛十洲¶
　　彭城放鶴亭¶
雲龍山下茅亭址天外修翎何處來一水勢從西極下¶
千㠶遙指海門開斷蛇事業餘荒草戯馬悲歌空古臺¶
却憶當年蘇太守清風琴鶴共徘徊¶
<pb:KR4f0015_WYG_020-25b>¶
　　家兄竟甫築草亭於防河公署榜曰馴鶴蓋繼放¶
　　　鶴而復有此亭也¶
馴鶴人同放鶴才應知仕隱不相猜元裳素羽新秋唳¶
白石清泉一杖來林静門前銷剝啄心閒河水有喧豗¶
聮床夜話知何日兄弟眉山逺溯洄¶
　　送王雪麓之鳯陽¶
辟疆曾共論新文結綬彈冠氣不羣為有皇華星作使¶
可憐青眼望中分軺星疑帶行山色桂楫猶沾大陸雲¶
<pb:KR4f0015_WYG_020-26a>¶
淮甸瘡痍今未息好將民隱奏吾君¶
　　懷猶龍楊方伯時在四川¶
鴈羽參差嵗月忙錦江秋色豈投荒新詩定奪浣花席¶
俠氣猶傳北海觴可喜保釐舒化日重教婦子慶春陽¶
龍文千里勞歸省不信枌榆有異鄉(時令郎/赴任)¶
　　和龔芝麓韻¶
東西南北細論文静夜溶溶梅影紛肅政已稱真亞相¶
封侯終是故將軍闗心時事催黃髪入嵗髙吟變舊聞¶
<pb:KR4f0015_WYG_020-26b>¶
䖝臂鼠肝遮莫辨簷前春色正三分¶
　　奉送朱蒿菴都諫謫閩¶
作賦文稱大國風犯顔敢諫古人同路過嶺嶠梅花外¶
話盡春燈細雨中䞉有鴻章留鎻闥獨憐好友悵飄蓬¶
六朝舊事難憑弔穏睡菰蘆江水東¶
　　薊州懐古¶
漁陽雄鎮帝京東堞雉摧殘戰士空何代荒碑依野水¶
幾年畫角動秋風室家南徙安巢少鞬槖東來貢路通¶
<pb:KR4f0015_WYG_020-27a>¶
尤喜青蓮存勝蹟薊州美釀醉春紅¶
　　其二¶
形勢當年百戰収南塘事業固金甌薊門鎻鑰重闗險¶
遼海雲㠶粳稻留豈盡兠牟無義士袛因帷幄乏良籌¶
春原匹馬空憑弔喬木寒鴉噪古丘¶
　　喜呉修齡自崑山至¶
悵望東南鴈影天朅來風度尚翩然榻懸四載燈前鼠¶
夢破三秋雨後蟬話盡襟期存海岳書藏瓊笈託幽燕¶
<pb:KR4f0015_WYG_020-27b>¶
雲卿未必烟霞侣纁幣由來物色偏¶
　　輓四川方伯楊猶龍¶
當年曾共賦扶桑為惜分飛憶逺疆蜀道峽雲紛蠟屐¶
薊門邊樹滿秋霜魚龍寂寞音書斷杯斚流連花木香¶
我亦天生獨立者感君意氣愧王陽¶
　　其二¶
彤廷拜舞幾徘徊馬渡滹沱過漢臺尺牘每詢黄髪老¶
笑顔不向黛眉開病吟七發膏肓痛思迫十年鴻鴈哀¶
<pb:KR4f0015_WYG_020-28a>¶
可惜身騎箕尾去列星灼灼自昭囘(猶龍不/喜近内)¶
　　其三¶
驚傳靈槥出臨漳妬殺曹家鬼塜旁酒竈茶鐺嗟逝水¶
蘭摧玉折冷斜陽生平竒字藏藜閣嵗月空囊笑孔方¶
知爾英華原不減修文地下自翺翔(猶龍卒於河/内之清化鎮)¶
　　其四¶
人世蜉蝣爭土苴嗟君早逝意何如叢臺杯酒琴音斷¶
大陸秋風鴈影疎繡虎雕龍資月旦白蘋紅蓼溯居諸¶
<pb:KR4f0015_WYG_020-28b>¶
向平空有名山約破帽青衫學墮驢¶
　　其五¶
貝錦曾聞萋菲傷虚舟大度漫評量定軍山下三分淚¶
閬水城西一草堂誰復長歌來薊北獨留好句遍西羌¶
翩然披髪歸何處欲召巫咸訊大荒(猶龍有定軍/山浣花堂詩)¶
　　其六¶
曾於髙閣細論文又向浮屠醉夕曛宣徳箋舒渾似雪¶
鼉磯研冷逈生雲榴花紅吐閒清晝促織聲悲響壁枌¶
<pb:KR4f0015_WYG_020-29a>¶
腹痛那堪頻念舊魚書滿篋總思君(昆盧閣天寧寺/皆與余痛飲處)¶
　　其七¶
海水羣飛已有年共資舟楫涉長川一朝星隕文無主¶
有客魂搖淚若泉玉壘錦江聞渡虎滏陽襄國泣啼鵑¶
且亭他日求遺稿大復空同孰後先¶
　　其八¶
友道於今嘆逝波人情反覆有干戈朱顔自向朱門老¶
白首誰盟白水歌雙鶴伶仃驅棧道十年風雨渡滹沱¶
<pb:KR4f0015_WYG_020-29b>¶
伯巖諸子俱蘭臭獨往空山涕泣多¶
　　其九¶
咄咄誰將浩氣収天涯悵望一登樓人同宋玉秋多病¶
才比相如困宦遊嶼舫齋前真唱和且亭花下舊風流¶
也知生死成虛誕為爾傷心淚不休¶
　　其十¶
閒從客帳夢封侯晉水巴山百尺樓到處青樽陪竹杖¶
幾年明月照牀頭高才世共推三絶竒數今當賦四愁¶
<pb:KR4f0015_WYG_020-30a>¶
幸有遺編追李杜可知香瓣儘人修¶
　　十一¶
洗盡羣言續雅宗少陵北地自雍容一生尊信惟歸此¶
餘子紛紜安所從梁苑賦成春雪調并州心憶景陽鐘¶
窓中煙氣蓬蓬出白玉樓髙記幾重¶
　　十二¶
問字寧甘學子雲闗西伯起更超羣瀨邊吟徹霜鐘夜¶
醉後揮餘白練裙幾處孤寒齊下淚一時星宿掩髙雯¶
<pb:KR4f0015_WYG_020-30b>¶
可憐鉅鹿南山畔大鳥重來馬鬛墳¶
　　坦園李老年兄招飲西軒少傅衛聞石先生有咏¶
　　　次韻奉和¶
窈窕軒楹傍桞開飛塵不到有蓬萊登臺舒嘯青雲入¶
憑檻尋花錦石堆名酒偏宜同月賞玉人時見戴星囘¶
他年仍約耆英㑹莫向昆明問刼灰¶
　　和李君渥親家¶
懷抱誰為磊落人君家游宦重衡鈞彭城未止安瀾頌¶
<pb:KR4f0015_WYG_020-31a>¶
濟上𢎞開輸輓勲胸有俊才應過我筆無塵氣可超倫¶
諸公莫羡登臺省主契由來晩倍新¶
　　送葉眉初之任貴州司理¶
將行頻酌碧香醪風雨燕山念子勞國本羅施人貌異¶
川連銅皷瘴雲髙祥刑漸可敷文教闢地於今重鎧曹¶
神駿何須愁伏櫪天涯欣遇九方臯¶
　　咏雲峯髙公闔門殉節¶
陽九重逢不可邀闔門殉節義聲昭蓋棺自許攀軒鼎¶
<pb:KR4f0015_WYG_020-31b>¶
抱熖同時化鹿蕉野水幾灣環塜木荒碑數㸃伴山樵¶
惟應直筆存青史碧血萇𢎞恨未銷¶
　　丙午八月請告歸里縉紳先生送我於國門之外¶
　　　者車馬數百日暮乃得南行¶
桑乾木遶帝城西雨歇新秋古樹齊檀板輕敲分祖帳¶
兕觥傳舞列長堤由來燕趙多慷慨况是田疇正渰淒¶
日莫揚鞭驚野鳥雲山此去好扳躋¶
　　寄餞送諸公¶
<pb:KR4f0015_WYG_020-32a>¶
襜車暫住古橋頭雨霽風疎好逗留豈有文章華上國¶
何來膠漆盡名流燕山八月鳴賓鴈上谷三秋起綠疇¶
自幸時平歸故國千山紅樹漫吟謳¶
　　懷闕¶
投筆戎軒慷慨同封章每奏未央宫鷄鳴待漏霜華下¶
鵠立懸囊日影中萬國梯航重譯逺五湖煙水一㠶通¶
君恩寵錫何由報瞻戀楓宸紫氣叢¶
　　至真定¶
<pb:KR4f0015_WYG_020-32b>¶
駒隙流光十六年重來正是晩秋天籬邊黄菊英新吐¶
檻外青山色舊妍事業豈堪追丙魏文章空自慕雲淵¶
相逢盡説秋成好贏得得髙齋一晏眠¶
　　至里¶
晝錦人稱是壯遊歐陽作記美韓侯十年漫走東華道¶
一日相逢野水頭誰識邯鄲全是夢應知歡伯可銷愁¶
半簾明月梅花被不羡蓬壺海上洲(五代史梁晉戰栢/鄉拒野河之工)¶
　　奉送增美劉年兄祭告泰嶽東海¶
<pb:KR4f0015_WYG_020-33a>¶
門第中朝孰與同文章侍從繼宗工鳯麟自許清時瑞¶
海代今觀大國風玉檢金泥雲氣出方壺圓嶠蜃樓通¶
行行漸與東華近仙仗悠悠䕶玉驄¶
　　送簡文選督學江南¶
使節初開說范陽天書遙拜紫薇郎横江萬里秋天鴈¶
孤月千山夜杵霜驛路幾迴縈鐵甕松杉依舊繞銅梁¶
太平文物推南國㑹看金魚賜建章¶
　　送譚舟石赴榆林¶
<pb:KR4f0015_WYG_020-33b>¶
五原秋色近如何疋馬西從天外過瑪瑙谷邊烟火少¶
鴛鴦湖上雪霜多囊擕珠玉才難比匣有干將髪未皤¶
莫嘆短衣勞䟦涉知君指日貴鳴珂¶
　　贈蕡之抱甕園¶
埀桞當年手自栽每逢佳興幾徘徊青山近矣何曾厭¶
明月依然莫浪猜粗糲炊成野老飯松醪飲盡葛天懷¶
不知人世興亡事一曲長歌酒百杯¶
　　贈臨城喬百一¶
<pb:KR4f0015_WYG_020-34a>¶
數年不見已成翁走遍天涯還是窮欲典青山為活計¶
幸留明月照寒空春花簇簇開芳甸好鳥闗闗哢晩風¶
速築糟丘吾欲老與君共醉落霞中¶
　　丙辰仲秋輓潮陽大守麗榆叔不受偽職病故¶
埀髫憶赴城南館壯嵗功名亦未遲嶺外猺人迎竹馬¶
江干名士篆豐碑吞氊欲效蘇卿節奪笏還同秀實思¶
萬里槥車何日返潮陽烽火不勝悲¶
　　夜飲北玉齋兼寄田髴淵¶
<pb:KR4f0015_WYG_020-34b>¶
談心不覺斗參横夜氣凄涼劍欲鳴海内文章誰尚在¶
中原聲氣爾多情名山盡閲書盈箧北海常開酒滿觥¶
聞説荆南摧戰壘降旗先竪岳陽城¶
　　和梁敷五戊午除夕¶
㝠心趺坐一蒲團髙庋于闐雙玉盤甘橘分時無内熱¶
河氷泮後解春寒袖長婢老猶能舞嵗儉羮蔬獨喜餐¶
雲物晴和新氣象鏡湖深淺任投竿¶
　　又和已未元夜¶
<pb:KR4f0015_WYG_020-35a>¶
青青幾㸃入花條火樹崢嶸盡一宵且慶人烟喧里巷¶
忽思天仗隔雲霄歌殘燈下傾春釀藥寄山中憶老樵¶
同樂寧知今古異太平指日頌熙朝¶
　　送堵乾三歸無錫¶
為許知交仗劍遊堯墟歴歴見平丘鄉思常憶仲由米¶
旅食時登王粲樓上苑文章甘小試五陵裘馬若浮漚¶
東南水旱頻年甚路過䢴江起暮愁¶
　　僕人王棟壬子春南遊武當山¶
<pb:KR4f0015_WYG_020-35b>¶
嗟爾猶知遊太和蕭蕭行李半肩多傳聞此地生靈藥¶
安得移栽學槖駝九㸃齊州同蟻垤一爐金鼎鎮雲窩¶
歸來好買春籐杖拄遍名山問薜蘿¶
　　坐忘¶
世味年來已遍嘗不如道味足清涼槐陰宻轉鄰鷄報¶
書巻抛殘午夢長雨灑平原山有色風吹小院竹生香¶
非仙非佛聊稱我數息深深學坐忘¶
　　壽通許令弟倫淑¶
<pb:KR4f0015_WYG_020-36a>¶
司馬家聲舊有名烏臺閥閲再崢嶸愛民政自成三異¶
禮士學應續五更長至春囘梅欲吐琴堂月照鶴隨行¶
應知父老懷棠蔭祝頌南山壽愷情¶
　　奉和孔心一公祖詠宋子飛只可山房¶
只可先生自譜年杖藜徤步似飛仙其傾竹葉何辭醉¶
獨玩南華不肯眠題塔一時誇啖餅着鞭此日許歸田¶
山陰訪戴何由棹隔斷桃源别一川¶
　　其二¶
<pb:KR4f0015_WYG_020-36b>¶
只可先生自譜年鎔金就範磨兠堅堂延羊仲兼求仲¶
酒賞春泉並惠泉宦迹猶如鴻爪雪文名不讓馬蹄篇¶
入山辟穀誠多事偏愛長安市上眠¶
　　其三¶
只可先生自譜年文章歴落古今篇隨征膝下披金甲¶
獻䇿彤廷躍玉鞭循吏有名人頌母醉鄊占籍酒如泉¶
鄗南有友遙相憶千里春風啼杜鵑¶
　　其四¶
<pb:KR4f0015_WYG_020-37a>¶
只可先生自譜年每聞矍鑠未華顛曾酣碣石燕昭館¶
閲盡蒼梧虞帝烟一曲深林留好友半牀明月對瑤編¶
已知富貴浮雲外且喜芝蘭玉樹前¶
　　奉和龎雪崖詞林見詢¶
百年風物未蕭疎三徑蓬蒿掩敝廬老眼倦看花一放¶
室人每嘆食無餘孤城畫角驚愁旅潭水柴門問卜居¶
霸越平陳空夢蹟危樓髙庋讀殘書¶
　　楊子元授中書舍人¶
<pb:KR4f0015_WYG_020-37b>¶
且亭不見念餘年玉樹臨風允象賢初入西清學珥筆¶
已空北冀著先鞭白劉唐代篇章勝楊魏熙朝唱和連¶
屬望鳯凰池上客桂花宫裡有閒田¶
　　奉輓荆石蔡年姪窀穸¶
英英國器今何往埋玉山阿誰與鄰幸有箕裘付令子¶
終遺罍恥念慈親蘭臺家世聲聞逺憲臬風猷蔭樾新¶
却憶燕都問字日蕭蕭洨水泣斯人¶
　　輓馮子韶¶
<pb:KR4f0015_WYG_020-38a>¶
天生傲骨氣千尋中嵗歸來髙隠心半榻松風餘鳥跡¶
一簾月影散花陰桐鄉遺愛人爭祀清節東籬菊尚森¶
執紼未能空悵望蕭蕭夜雨一燈深¶
　　奉輓閩督覲公范老世兄盡節和少司農環溪魏年¶
　　　翁原韻(戊午/)¶
從死田横止俠烈相隨范子盡貞臣人倫天道心常炯¶
取義成仁願已伸螺女江邊魂化鶴釣龍臺上血飛燐¶
鄗南憑弔空埀淚畫壁遺言痛鬼神(覲公被羈有/畫壁遺稿)¶
<pb:KR4f0015_WYG_020-38b>¶
　　贈張元裕¶
方伯鳬盟相繼死疎蕪張子鬢如皤酬詩常覺篇章富¶
對酒偏生感慨多草屋洨南勤葺補柴車鄗上屢經過¶
即今詔㫖徴才士誰識先生獨寤歌¶
　　丁巳正月念五日馮公述邀飲於友竹齋¶
閉門謝客疎慵久忽入城南訪故人羽檄已驚三載夢¶
烟霞又覺一年新清泉白石盟初志尊酒隻鷄隔世塵¶
更欲論文聫社㑹添修茅屋對松筠¶
<pb:KR4f0015_WYG_020-39a>¶
　　丁巳九日登馬鞍山是日有家兄竟甫兒勷同友¶
　　　人李聖之白見先¶
逺山猶是舊時妍擕手同登興杳然雲物自來還自去¶
秋霖為浦復為川兵戈未息常驅馬霜露頻飛尚有蟬¶
喜得與君扳痛飲何妨酩酊即髙眠¶
　　丁巳十月輓申鳬盟¶
少㣲星暗閉山樊故友相看哭寢門丘壑一生甘寂寞¶
圖書數巻擷蘭蓀擬將摩詰應難比失却襄陽誰與言¶
<pb:KR4f0015_WYG_020-39b>¶
步出槐濱聊悵望水流花謝鴈聲繁¶
　　其二¶
徴書逺避白雲廬㸃檢生平得自如共飲草堂忘嵗月¶
自開花逕狎樵漁茂陵遺稿無封禪安樂行春用小車¶
天上緋衣何太急邯山洺水氣蕭疎¶
　　元昭鄧太史契濶久矣每承憶念縞帶紵衣之雅¶
　　　情同僑札兒勷過江拜之床下適館授粲慇慇¶
　　　無已愧乏瓊報書懷以寄¶
<pb:KR4f0015_WYG_020-40a>¶
鴈行數陣横秋旻意氣相看晩倍親萬竹園中懷舊好¶
千金渠畔老閒身曾期世外陶𢎞景共許巖耕鄭子真¶
安得扁舟過北固與君登眺結芳隣¶
　　和張元裕¶
亡羊岐路世多迷夢破邯鄲醒後題大石橋邊月自照¶
蕭王廟裏鳥空啼叅禪已覺鏡中老鍊氣難囘曦御低¶
張緒風流仍未減何時握手水亭西¶
　　辛酉初春偶思閒中之樂遂成八律(選三首/)¶
<pb:KR4f0015_WYG_020-40b>¶
萬金難買此身閒檢㸃詩篇手自刪麟閣浮名空自好¶
蓬萊仙仗不須攀靜知荏苒光陰易老覺形容童少艱¶
傀儡滿前誇線索息心誰肯下松闗¶
　　其二¶
萬金難買此身閒遙憶從前百事艱映雪囊螢十載苦¶
衝寒冒雨五更班肯將富貴如沙礫豈視民生若草菅¶
酒史續成真樂地傾壺自可駐頽顔¶
　　其三¶
<pb:KR4f0015_WYG_020-41a>¶
萬金難買此身間弔古無庸涕淚澘禪讓征誅皆故迹¶
王侯將相幾多班靜聽林杪花閒鳥時看牆頭屋外山¶
兒誦詩書婦解織先生怎不破愁顔¶
　　贈晉州郭父母¶
保障依然古晉陽細侯竹馬擁成行仁風播作秋風洽¶
惠澤流如雨澤長叔度重聞歌五袴召公再見誦甘棠¶
御屏應已書名姓渤海朝歌足比量¶
　¶
<pb:KR4f0015_WYG_020-41b>¶
　¶
　¶
　¶
　¶
　¶
　¶
　¶
　兼濟堂文集巻二十¶
